# GÖZALTINA ALINDINIZ NE YAPACAKSINIZ?

1998’de yayınlanan “Gözaltına Alındınız Ne Yapacaksınız” adlı kitapçıktan alınarak online metine dönüştürülmüştür.  https://yenicozum.wordpress.com/2016/09/04/gozaltina-alindiniz-ne-yapacaksiniz-i-i/

Bu ülkede yaşayan herhangi bir işçi, memur, esnaf, öğrenci, işsiz, ev kadını, serbest meslek sahibi olabilirsiniz…

Yaşlı ya da genç, kadın ya da erkek, hatta daha çocuk denebilecek yaşta olabilirsiniz de…

Adana, Ankara, İstanbul, İzmir, Malatya, Diyarbakır, Trabzon, Bursa.

Kısaca ülkemizin değişik bir yerinde, köyde, kırda, ilçede, şehirde yaşıyor olabilirsiniz.

Oturduğunuz, yaşadığınız, çalıştığınız yerde, birçok kez gözaltı uygulaması yaşamış olabilirsiniz.

Siyasi bir görüşünüz olsun ya da olmasın ülkemizde siyasi ya da adli nedenlerle gözaltına alınmak, sorgulanmak, aranmak, kimlik sorulması uygulamalarıyla karşılaşmayan hemen hemen yok gibidir. 

Oysa devlet bilinçli olarak sadece devrimcilerin bu tür uygulamalar ile karşılaştığını yaymaya çalışmaktadır. Oysa bu ülkede, herkes gözaltı ile şu ya da bu şekilde karşılaşmıştır. Ya bir tanıdığı ya da kendisi bu uygulamanın hedefi olmuştur.

Bu nedenle, “Ben politikayla uğraşmıyorum, beni kimse karakola, şubeye götürmez” anlayışı bu ülkede olup-biteni anlamamaktır.

Bir genel aramada, evde unutulan bir kimlik nedeniyle, ya da bir yol kontrolünde ya da sıradan bir olay nedeniyle herkes gözaltına alınabilir. Alınmaktadır…

Zira, o kadar çok arama, operasyon yapılmaktadır ki…

**Ve bu ülkede sıkıyönetimler, olağanüstü haller artık olağandır.** Bugün sadece İstanbul’da bir gecede gözaltına alınan insan sayısı binleri bulmaktadır.

Polisi, askeri, halka düşman olan, halktan insanları “potansiyel suçlu” olarak gören, Susurluk İktidarı ayakta kalabilmek için, her geçen gün diğer tüm uygulamaları gibi daha çok gözaltına başvurmaktadır. **Bu nedensiz değildir…**

Gözaltılar, sindirme ve korku yaratmak için, halk muhalefetine bir gözdağıdır.

Gözaltılar, insanları kalıba dökmek amacıyla başvurulan bir araçtır. Özellikle polis ve jandarma keyfi gözaltılarına haklılık kazandırmak amacıyla, gözaltına alınan hemen hemen herkesi **“suçlu”** göstermeye çalışır. Ve “suçlu” ilan eder.

**Ülkemizde, binlerce polis ve askerin katıldığı, bir gecede binlerce insanın keyfi olarak gözaltına alındığı, operasyonların adını “Huzur Operasyonu” koymuşlardır.** Bu noktada düşünmek gerekiyor. Bu gözaltılarla kimin huzuru sağlanmak isteniyor? Polis bu keyfi baskıları, “halkın huzurunu” sağlamak için yaptığını açıklamaktır. Gerçekte ise, bu operasyonlar ile yarattıkları terör ile huzursuzluğun ana kaynaklarıdırlar. “Huzur Operasyonları” adı altında düzenledikleri faşizmin binlerce polis ve asker gücünü seferber ederek, halkın baskı ve kontrol altına alma çabasından başka bir şey değildir.

**Oligarşi,** bu operasyonları hazırlık yanıyla düşünmekte ve iç savaşın ilerideki aşamalarına hazırlıksız yakalanmamak amacıyla bir provaya dönüştürerek yeni yöntemler bulmak, kendine yeni manevra alanları yaratmak istemektedir.

Bu tür operasyonlar aynı zamanda polis ve askerin gözdağı, baskı ve korku yaratarak “sokağı ele geçirme” amacıyla da yapılmaktadır. Bu tür operasyonların ana nedeni halkı denetim altına alma çabasıdır.

Bu nedenle, gözaltılarda polisin tam bir keyfiyeyi olduğu gibi, göstermelik yasalarına bile uyma gereği duymazlar. Böylesi bir durum karşısında herhangi bir arama ya da operasyon sırasında keyfi tutumlara karşı çıkmak, hakkımızı aramak polis ve jandarmaya “niye gözaltına alıyorsun” sorusunu sormak en doğal hakkınızdır.

### Neden gözaltına alındınız?

Bunların cevabı verilmez. Böyle bir soru sorduğunuz için çoğu zaman hakarete ve saldırıya maruz kalırsınız. Sizi gözaltına alan polisler bundan dolayı saldırabilir, her türden iğrenç sözleri ard arda sıralayabilirler.

Çünkü, faşizmde halktan birinin hakları yoktur. Sadece devletin karşısında görevleri ve sorumlulukları vardır. Devlet “kutsal”dır. Ve bir avuç asalak dışında herkes “kutsal devlete” boyun eğmek zorundadır.

Gözaltına alırken de “hesap vermek”, “açıklama yapmak” nedenini açıklamak gibi, bir alışkanlıkları ve onları bağlayan hiçbir şey yoktur.

İşte bu nedenle, gözaltılar her zaman olaylarla doludur. Polis, hemen hemen her gözaltında kurt köpekleri, robokoplar, biber gazları, panzerleriyle saldırıya geçerek insanları zorla gözaltına alır.

*Oysa polisin kendi yasalarına göre bile böyle bir gözaltına alma hakkı yoktur.*

Kendi yasalarına dahi uymadıkları için pervasız ve saldırgandırlar. Böylece saldırgan tutumlarını kanıksatarak, gözaltıların sürekliliğini sağlamayı da amaçlamaktadırlar.

Yine de, gözaltına alma uygulamasındaki prosedürü bilmek, nasıl hareket edileceğinin önceden bilinmesi açısından yararlı olacaktır.

Öncelikle gözaltı uygulamasıyla karşılaştığımızda sizi gözaltına almak isteyenlerin kimliklerini öğrenmek, yasaların size tanıdığı bir haktır. Yine bu yasalara göre, polis size kimlik sormadan önce, kendi kimliğini göstermek zorundadır.

Gözaltına almak için polisin sadece kimlik göstermesi yeterli değildir. Bu sadece başlangıçta sizin kimliğinize bakmak için yerine getirmesi gereken bir kuraldır.

Eğer söz konusu polis ekibi sizi şu ya da bu nedenle gözaltına almak istiyorsa, yerine getirmesi gereken zorunlulukları vardır. Önce neden gözaltına alındığınızı, gözaltına alınmaktan kaynaklanan haklarınızı söylemek ve bunları yerine getirmekle yükümlüdür.

Diyelim ki gözaltına almaya çalışan polis güçleri, sizi neden gözaltına almak istediklerini açıkladılar. Bir diğer ifade ile size söyleyecekleri iki kelimedir: **“Şüphe üzerine…”**

Bunu açıklamaları ya da herhangi bir gerekçe söylemeleri önemli değildir. Çünkü ülkemizde can güvenliğinin, kişi hak ve özgürlüklerinin en büyük düşmanı Susurluk iktidarının polisi ve ordusudur. Bu polis ve ordu güçleri, ülkemizde halkın güvenliği için değil, halka düşmanlık için vardır. İşkence yapan, katleden, kaybeden bu güçlerdir.

Bu durumda ne derlerse desinler ya da nasıl bir açıklama yaparlarsa yapsınlar gözaltına almaları meşru değildir. Çünkü insanların gece yarıları evlerinin kapıları çalınarak alınıp götürüldüğü ve katledildiği bir ülkedir Türkiye. Yine güpe-gündüz, sokak ortasında insanların kaçırılıp kaybedildiği, katledildiği bir ülkedir. Böylesi olayların olduğu, insanların can güvenliğine en büyük tehdidin polisten geldiği ülkemizde polisin gözaltına alması kesinlikle kabul edilir bir şey değildir.

Böylesi bir uygulama ile karşılaşıldığında öncelikle bu gayrı meşru ve sonucunun ne olacağı meçhul olan saldırıya karşı çıkmalıdır. Buna bağlı olarak polise kimlik sormak, polisle gitmemek, avukat istemek ve gözaltına alınmaya direnmek meşru ve yapılması gerekendir.

## GÖZALTINA ALINMANIN ŞARTLARI:

Gözaltı, “suçlu olmasından şüphe duyulan” bir kimsenin hakim karşısına çıkarılana kadar polis-jandarma tarafından “gözetim” altında bulundurulmasıdır.

Çeşitli tanımlamalar yapılmakla birlikte gözaltına esas olarak, kişi özgürlüğünün sınırlandırılmasıdır. Oysa kişi özgürlüğü en temel insan haklarındandır. Bu nedenle kişi özgürlüğünü ortadan kaldıran gözaltı uygulaması keyfi ve sınırsız olamaz. Kişi özgürlüğünü gözaltı uygulamalarıyla ortadan kaldıran mevcut yasalar anında halk muhalefeti sonucu kazanılmış haklar sonucu kısmende olsa kişi güvenliğini sağlayacak maddelerde vardır.

Bu maddeler olmakla birlikte, bunların yaşam içinde çok fazla şey ifade etmediği açıktır. Polis ve Jandarma hiçbir gözaltında bunları hesaba katmaz.

Gözaltına alırken elbette polis ve jandarmanın kıstasları vardır. Özellikle **“potansiyel suçlu”** görülen halktan biri olmak en temel ölçütleridir. Buna bağlı olarak oturduğunuz semt, nüfusa kayıtlı olduğunuz il-ilçe, milliyetiniz, mezhebiniz, sakalınız, bıyığınız… kısaca eğer halktan biriyseniz akla gelebilecek her şey sizin aleyhinize olarak gözaltı sebebidir. Çoğu kez gözaltına alınanların sadece devrimci olduğu sanılır. Oysa devrimcilerin dışında da hemen her gün ilgili ilgisiz yüzlerce insan gözaltına alınır ve fişlenir bu ülkede.

Örneğin çok yakın bir tarihte Kadıköy sahilinde karısıyla gezen yeni evli bir çift, serseriler tarafından taciz edilir. Bunun üzerine devriye olarak dolaşan polisten yardım isterler. Adeta yağmurdan kaçarken doluya tutulurlar ve polisin daha pervasız tacizi ve saldırısıyla karşılaşırlar, Erkek, vahşice dövülüp gözaltına alınır, eşi ise polis tarafından taciz edilir. Olay kamuoyuna yansımış ve günlerce gazete ve TV’lerde yer almıştır. Sıradan insanın karşılaştığı bu olaylar çok yaygındır ve istisna örnekler dışındakiler kamuoyuna yansımaz.

Bunun dışında, esas olarak devrimci örgütlere karşı yürütülen saldırılarda ise devrimci, demokrat, ilerici, yurtsever birçok insan gözaltına alınır. **DKÖ’ler basılıp kapatılır.** Düzmece nedenlerle onlarca insan toparlanır ve illegal örgüt operasyonu havası verilir.

*Oysa kendi yasalarına göre, herhangi bir gözaltı durumunda, gözaltına alınmanın şartları şunlardır:*

* Tutuklamayı gerektirir bir durumun varlığı,

* Gecikme durumunda bir tehlike bulunması

* Amire başvurmama,

Polis çoğu zaman bunları işine geldiği gibi yorumlamakta hemen hemen her şeyi gözaltı gerekçesi yapabilmektedir. Genel olarak polisin yaygın olarak başvurduğu gözaltı uygulamalarında bu hükümlere uyulup uyulmadığına dikkat edilmez.

Gözaltı uygulamalarında polis, gözaltı nedeni olarak, çoğu kez “şüphe üzerine” ya da “şüpheli olarak” açıklaması yapar. Oysa bu açıklama ucuz bir bahanedir, gerekçedir.

### Gözaltılara nerede ve nasıl karşı çıkacaksınız?

Kafalarca mücadelenin meşru olduğu, devrimci-demokrat olmanın haklılığı kavranamazsa gözaltılarda yeterince direnme ve tavır alamama gibi bir durum ortaya çıkar.

**Bugüne kadar devrimcilerin büyük bedeller ödeyerek yerleştirdikleri bir gelenekleri vardır. O geleneğe göre gözaltı uygulaması ile karşılaşıldığında direnilir ve slogan atılır.** Çünkü bu haksız bir gözaltıdır. Dikkat edilirse şu ya da bu gözaltı nedeninden öte polisin halktan birini gözaltına almasına haksız bir uygulama diyoruz. Bunun nedeni, Susurluk sonrası daha iyi anlaşıldığı gibi polisin, halk düşmanı karakteri ve kendisinin başlı başına bir suç örgütü olmasıdır. Bu yüzden gözaltı uygulaması ile karşılaşıldığında refleks bir tepki olarak direnme tavrı göstermek gerekir. Çünkü belki de sağ çıkmayacağınız bir sürece adım atıyorsunuzdur.

Diyelim ki bir belediye otobüsüyle yolculuk yapıyorsunuz. Ve bir genel aramaya rastladınız. Arama sırasında polis sizi hiçbir gerekçeye dayanmaksızın gözaltına almaya çalıştı. Öyle bir durumda elbetteki direnmek ve otobüste bulunanlara açıklamalarda bulunmak polise karşı çıkmalarını sağlamak gerekir.

Ya da o otobüste sizin yanınızda, bir kişi gözaltına alınmaya çalışıldı, diyelim. Orada “bana ne” deyip “sus pus” oturmak ve izleyici olmak doğru bir davranış biçimi olamaz.

Katıldığınız bir miting dönüşü ya da bir basın açıklamasında, okuduğunuz okulda, çalıştığınız iş yerinde, oturduğumuz mahalleden alınmamız durumunda da karşı koyarak gitmemek ve direnme hakkını kullanmak doğrudur. “Ben polisim istediğimi alırım” anlayışına karşın, siz de “zulmün olduğu yerde, direnmek meşrudur” anlayışıyla hareket etmelisiniz.

Yine her şeye karşın gözaltına alınmanız durumunda bundan ailenizi, yakınlarınızı haberdar edebilmenin koşullarını yaratabilmelisiniz. Bunu sağlamanın temel yolu, polisin sizi kaçırdığını, adınızı ve haber verilmesi gereken yeri çevrenizin duyacağı şekilde haykırmak ve slogan atmaktır.

**İNSAN ONURU İŞKENCEYİ YENECEK !…** Bu slogan hemen her şeyi açıklar aslında… Gözaltına alınan kişinin devrimci-demokrat olduğunu, gözaltına alanların polis olduğunu ve söz konusu kişiyi işkenceye götürdüklerinin bir ifadesidir bu slogan. Tabii esas olarak işkenceyi teşhir ettiği gibi işkence karşısındaki tutumunda mesajıdır aynı zamanda.

Bu zorunlu ve gereklidir. Ailenizin ya da yakınlarınızın gözaltında olduğunuzu öğrenmesi, size karşı polisin kuracağı komplosunun daha baştan boşa çıkarılmasıdır.

Yine gözaltında olduğunuzun bilinmesi, kaybedilme ihtimaline karşı bir önlemdir. Gözaltına alınırken ya da gözaltında olanaklarınız sınırlı da olsa, bir yolunu bulup haber iletmeniz, polisin zorbaca tutumunu boşa çıkaracaktır.

Polis, jandarma ve MİT gözaltına aldığı her insanın kimliğini gizlemeye çalışır. Hem gözaltındaki insanın psikolojik baskı altına almaya hem de kuracağı komplolarını daha iyi oluşturmak amacındadır. Bunun için kimlik gizleme ihtiyacı duyarlar.

Herhangi bir devrimci örgütün taraftarı ya da üyesiyseniz, o örgüte yönelik operasyonları daha kolay yapabilmek düşüncesiyle de kimliğinizi gizlemeye çalışır.

Buna karşı gözaltına alınma ile başlayan süreçte nerede olursanız olun, bir yandan sizden başka kimsenin olup olmadığını anlamaya çalışın bir yandan da kendinizinde orada olduğunu belirten tarzda hareket edin.

Çoğu kez hücrelere koyuluyorsunuz. Tek başınasınızdır. Peki sizden başka kim vardır? Bunu öğrenmeye çalışmalısınız. Ayrıca bulunduğunuz yerden kendinizi de tanıtmalısınız. Kısaca susarak bekleme yerine bulunduğunuz yerdeki başka insanlarla iletişime geçmelisiniz.

## “YAKALAMA” MI? “GÖZALTI” MI?

Gözaltına alındığınızda kanuni terim olarak polisçe “yakalama” kavramı kullanılır. Bu bilinçli bir tercihtir.

“Yakalama” kavramı insanda “suçlu” olduğuna dair bir düşünce yaratmaya yöneliktir. Sanki ortada bir suç, bir suçlu ve suçu işleyen kişinin yakalanması söz konusudur.

Özellikle polis gözaltı uygulamasında “… şahsı yakaladık” türü anons ve açıklamalarda bulunur. Hatta bu nedenle karakol ve şubelerde düzenlenen tutanaklara **“Yakalama tutanağı”** denilmektedir.

**Çünkü polis-jandarmaya göre gözaltına aldığı her insan “suçlu”dur.**

**Tüm halka potansiyel suçlular gözüyle bakmak, halka yabancılaşıp, düşmanlaşmanın da göstergesidir.**

Sıradan her insana, adaletsizliğe, haksızlığa karşı çıkan herkese “suçlu”, bu eylem ve davranışları da “suç” gören bir anlayış, geleceğini tehdit eden bu “suçlu”ları yakalamaya çalışır. Artık hedef tüm bir halktır.

Faşizmin mantığına göre, “suçlu” olmak ve yakalanmak için sokaktaki insan olmak yeterlidir. Düşünmek, örgütlenmek, faşizme karşı çıkmak “suçlu” olmak için yeterlidir.

“Yakalama” kavramı suçluluk çağrıştıran bir kavram olduğu için, halk içinde ve pratikte daha çok gözaltı kavramı kullanılmaktadır.

## GÖZALTINA ALINDIKTAN SONRA

Gözaltına alınırken polise ve jandarmaya karşı alınacak tavır önemlidir. Özellikle de şehirlerdeki gözaltıların bir bölümü, polisin takibi ve bu takip sonucu saldırı ve kaçırma biçimindeki gözaltılarla sonuçlanmaktadır.

Aniden; kıyıda-köşede bulunanların saldırması ve sizi kaçırırcasına hızla hareket eden bir araca sokması, sıkça görülen gözaltılardandır. Ya da bir gece yarısı evinizin kapısı kırılarak, ellerinde silahlarla onlarca işkencecinin içeri girip, yatak odalarınıza kadar doluşmaları yaşananlar arasındadır.

Kişi güvenliği, özel yaşamın gizliliği, yatak odalarının mahremiyeti kolayca ihlal edilir, ortadan kaldırılır duruma getirilmiştir.

Tüm bunlar düşünülmüş ve hesapları yapılmış gözaltı türleridir. Sizi daha gözaltına alırken şaşırtmak, “şok” yaşatmak, korku salmak, psikolojik olarak çökertmek amacı güden polis daha ilk karşılaşmadan baskın çıkmaya çalışır.

**Polisle ilk karşılaşma anı önemlidir.** Daha bu ilk anda irade çatışması başlar. Bu ilk anda yere sağlam basmak, psikolojik olarak güçlü ve soğukkanlı olmak önemlidir.

Etrafınız onlarca çelik yelekli, maskeli “rambo”larla, özel timlerle sarılı olabilir. Bu çemberi çerisinde belkide yalnız olursunuz. *Ağzı leş gibi alkol kokan, uyuşturucu ve hapla ayakta duran bu katiller sürüsünün korkaklığını ve sizden korkularını daha ilk anda görürsünüz.*

Asıp-kesmelerine “rambo” özentilerine karşın, bu kitalık katillerin canı çok tatlıdır. Ve ölüm onların en büyük korkularıdır. Halk düşmanı olduklarından halktan ev halkın adaletinden korkarlar. Bu nedenle adeta halktan her insanı kendilerini cezalandıracak savaşçılar olarak görürler. Bağırıp çağırmaları, küfürleri, hakaretleri kendilerini güçlü göstermek içindir. Oysa tüm bu gürültünün arkasında derin bir korku vardır. Mezarlıktan geçerken ıslık çalıp, türkü söylemeye çalışanların ürkek ruh halini taşırlar. Bunu kapatmak için daha baştan psikolojik üstünlüğü ele geçirmeye çalışırlar.

Bu nedenle, gözaltına alınırken, koşullar aleyhinize de olsa çok zor bir anınızda gözaltına alınmış bile olsanız moralinizi bozmayacak, psikolojik üstünlüğü bu rambo özentilerine kaptırmayacaksınız.

**Korku, gözdağı ve tehdit ile teslim alma saldırısını boşa çıkararak onların sevinçlerini kursaklarında bırakmak bir insanlık görevidir.**

Polisin tüm bu saldırılarının amacı; sizi sindirmek, iradenizi baskı altına almaktır. İradenizi baskı altına aldıklarında sonuç almaları daha kolay olacaktır.

Onun içindir ki sizi zorla bindirdikleri araç içinde başınızı eğdirme, üzerinize abanma, küfür, hakaret, kelepçe takma, dayak gibi uygulamalar karşısında tavrınız tereddütsüz karşı çıkmak olmalıdır. Başınızı eğmek, sessiz kalmak, onlarınd ediğini yapmak daha başlangıçta polise cesaret verecek ve yeni yaptırımların önünü açacaktır.

Gözaltına alındığınız ilk andan itibaren polis açısından zamanın önemi büyüktür. Operasyonlar yapıp, örgütsel ilişkilere ulaşmak, devrimci örgüte zarar vermek başlıca amaçlarıdır.

Onun için sorgu daha alındığınız ilk anda araçta, yolda başlar. Size “şok” yaşatarak, şaşırtarak sonuç almaya çalışırlar. Araç ile sizi götürürlerken en sık başvurdukları yöntemlerden biri de ıssız bir yere götürüp kurşuna dizme senaryolarıdır. Böylesi durumlarda genellikle, ıssız ve ormanlık bir alanı tercih ederler. Böyle bir yere götürerek sizi araçtan indirir teslim olmadığınız takdirde sizi kurşuna dizeceklerini söylerler.

Önce yüzü koyun, yere yatırılırsınız, başınıza silahı dayarlar. Ve size ölüm anını yaşatmak isterler. Ardından da bir başka işkenceci sağınıza solunuza ateş eder. Tüm bunların arasında teslim olmanızı, yoksa öldüreceklerini yinelerler.

**Ölüm tehditleriyle davanıza, yoldaşlarınıza, halkınıza, ihanet ettirmeye çalışırlar.** Ölüm korkusuyla zayıf unsurları teslim olacağını deneylerinden bilirler. Böylesi bir durumda onursuzluğu reddederek polisin oyununu bozmak gerekir.

Polis, tüm bu tehditlerle sonuç alamadığında sizi doğrudan işkenceli sorgulama yapacağı merkezlerine götürür. *Artık burada fiili ve psikolojik işkenceyle karşı karşıyasınızdır.*

Artık polis merkezine getirildiniz. Burada yeni bir irade çatışması başlamıştır. Polis sizi değerlerinize ihanet ettirmeye çalışır, sizde halka ve değerlerinize bağlı kalarak direnmekle yükümlüsünüzdür.

## YAKALAMA TUTANAĞI

Yasa dilinde, “yakalama tutanağı” olarak geçen yazılı tutanak sizi gözaltına alan polisin neden gözaltına aldığını belgeleyen bir kağıttır.

Bu tutanakta;

**Gözaltına alınış tarihi, nerede ve ne zaman gözaltına alındığı, gözaltı nedeni yazılmak zorundadır.**

Zira uygulamalarda polisler yakalama tutanağını, gözaltına alınan kişinin aleyhine olacak şekilde düzenlerler. Hazırlanan bu tutanak iyice okunmadan imzalanmamalıdır.

Yakalama tutanağı da dahil olmak üzere, gözaltına alınışınızı ve sonrasında belgeleyecek işlemler yapılmak durumundadır. Bu tür tutanakların düzenlenmesi, sizlerin isteyip-istememesiyle ilgili değildir.

**Bu türlü tutanaklarla polis, keyfi gözaltıları meşru kılacak tanımlamalar yapmakta, aleyhinize düzenlemekte, gözaltı tarihleri bilinçli olarak tahrif edilmektedir.**

Unutulmamalıdır ki polis ya da jandarma merkezinde gözaltında iseniz ve sizi suçlayıcı bir kanıtları olmamasına karşı tutuklanmanız için, her çareye başvuracaklardır.

Polis merkezleri adaletin olmadığı, adaletin aranmayacağı yerlerdir. Rüşvetin, işkencenin, pisliğin her türlü alçaklığın boy attığı, halka saldırı merkezleridir. Bu merkezlerde lehinize olabilecek hiçbir şey yoktur.

Kaldı ki bugüne kadar binlerce tahrif edilmiş yakalama tutanağı düzenlenmiştir. Özellikle devrimci örgütlere yönelik operasyonlarda başarılı olduğunu göstermek için polis ilgisiz insanları tutuklamak için bu yönteme başvurmuştur.

Öyle ki gece yarısı evinden gözaltına aldığı bir insanı, polis yakalama tutanağı ile farklı bir tarihte randevuda yakalanmış gibi gösterebilmiştir. Böyle binlerce örnek vardır.

## ÜST ARAMA TUTANAĞI

Çoğu kez yakalama tutanaklarıyla, üst arama tutanakları birlikte düzenlenir. Üst araması sonucu kişinin üzerinde çıkan para ve kişisel eşyaların tespiti yapıldıktan sonra kendisine geri verilmek zorunluluğu vardır.

Yakalama ve üst arama tutanağında polislerin açık kimliği ve imzaları yazmak durumundadır. Ancak polisler bunu gizleyerek sadece uyduruk numaralar yazarlar.

Hemen hemen tüm tutanaklarda polis, açık kimliği yazmama yöntemini uygular. İşkencede ölümler, sakat kalmalar, işkence, ev aramaları, üst aramalarında kaybolan değerli eşyalar… Tüm bunlardan polisler sorumludur. İşte bu sorumluluktan kurtulmak amacıyla ve halk nezdinde gerçek kimlikleri bilinmesin diye, kimliklerini gizlerler. **Ayrıca halkın adaletinin hedefi olmaktan da kurtulacaklarını düşünürler.**

Kadınların aranması sırasında ise kadın polis bulundurulması zorunluluğu vardır. Ancak “Çevik Ayşe” adı verilen bu kadın polisler, işkencecilikte ve ahlaksızlıkta erkek meslektaşlarını aratmazlar. Bunların konuşmasından, davranışlarına kadar işkenceci olmanın yanında, erkek işkencecilerin hizmetindeki ucuz birer fahişe olduklarını anlamak zor değildir. Bu nedenle esas olarak aramada kadın polis olması da bir şeyi değiştirmemektedir.

Özellikle işkencehanelerde kadınlara yönelik olarak kullanılan işkence yöntemlerinden birisi de bu üst aramalarıdır. Kadınları taciz etmek, aşağılamak, cinsel saldırıda bulunmak başlı başına bir saldırı yöntemidir. Kadınlık onurunun, insan onurunun korunmasının yolu direnmekten geçmektedir.

Sorgunun, **işkence ve aşağılayıcı bir biçime dönüştüğü,** fiziki ve ideolojik saldırıların olduğu koşullarda “çırıl çıplak soyma” da bir saldırı yöntemidir. Böylesi bir durumda aramada, kadın polisin olup olmaması önemli değildir.

Zira ister erkek, ister kadın olsun onurlu her insan onur kırıcı bu aramaya karşı çıkacaktır. İşkenceciler her ne kadar “güvenlik araması” adı altında bu uygulamayı “mantıklı” açıklamaya çalışsalarda bu tür aramanın;

* İnsan kişiliğini zedeleyici, insanı küçük düşürücü bir yanı vardır. Ve onlarca işkencecinin arasında “çırıl çıplak” soyundurulmak, öylece kalma ahlaki ve psikolojik olarak insanı yaralayacaktır.

* İşkencecilerin insan vücudunu bir işkence aracı haline getirmeleri ve aşağılamalarda bulunmaları bu saldırının bir parçasıdır.

* İşkenceciler daha en başta “soyarak arama” ile işe başlayarak insan iradesini kırma ve iradeyi teslim almaya çalışırlar.

*Evet başta soyarak arama olmak üzere tüm saldırı ve onur kırıcı yöntemlere karşı direnme hakkımızı kullanmalı, ahlak dışı ve işkenceye dönüştürülen aramaya izin vermemelisiniz.*

Polis üst araması adı altında onursuz aramaya çeşitli kılıflar bulsa da her zaman, polisin bu kılıflarının kabul edilmeyeceği açıktır.

İşkence seansları başlarken kadın ve erkeklere karşı kullanılan bu onursuzca davranışa karşı soyunmamak, soymaya engel olmak yapılacak ilk şeydir. Ayrıca nezarethanelerde bu türden aramalarda ayakkabı bağı, kemer vb. gibi eşyalarınız alınmaya çalışılır. Bunun sizin güvenliğinizle bir ilgisi yoktur. Görünürdeki neden nezarethanede kendinizi asmamanız içindir. Oysa karakol ve şubelerde yaşanan ölümlerin işkence sonucu gerçekleştiğini ülkemizde bilmeyen yoktur. Bu yüzden, böylesi uygulamaların nedeni, işkencecinin “kurallarına” uymanıza sağlamaktır. Ama bu kuralların sizi bağlaması düşünülemez, çünkü onlar işkencecinin ahlaksızlığı meşrulaştıran uygumalarıdır. **Bunlara uyulmamalı ve yaşlı-genç, kadın-erkek, politik düşünceleri olan-olmayan, halk-taraftar… Kısaca hemen herkes onur kırıcı ve insanı aşağılayan bu saldırıyı boşa çıkartmalıdır.**

## EVİNİZİN, İŞ YERİNİZİN ARANMASI

Gözaltına alındığınız yer ev ve iş yeri gibi kapalı mekanlar ise, polisin buralara girip arayabilmesi için arama izni olması gerekir. Eğer aramada hakim veya savcı yoksa arama yapmak isteyen polisler tek başlarına arama yapamazlar. Mahalle muhtarı, ihtiyar heyeti veya komşulardan iki kişi olmak durumundadır.

Bunları da yerine getirmeyip yine de polis ya da jandarma bulunduğunuz mekana arama izni olmadan girmek istiyorsa, engel olma hakkınız vardır. Bu durumda evinizi, iş yerinizi aratmama hakkı kendiliğinden doğar. Normal izinle arama yaptıklarında ise, eşyalara zarar vermeyecek tarzda bir arama yapmak zorunlulukları vardır.

### Polis ev, iş yeri gibi yerlerde neden arama yapar?

Birincisi, aleyhinize olabilecek “suç”delilleri bulmak, bulamadığı ölçüde yaratmak için buralara sizi tutuklatacak şeyler koymaya çalışır.

Örneğin; kömürlüğünüze ya da iş yerinize silah, patlayıcı madde veya herhangi bir doküman koyup sonrada bulması… Ya da evinizin bir odasında bulunan dolabın içerisine “suç” delili olabilecek şeyler koyma… Tüm bunlar polisin ev ve iş yeri aramalarında sıkça kullandığı yöntemler arasındadır.

İkincisi; Ev halkından anneniz, babanız, eşiniz, çocuklarınız veya yakınlarınızdan birilerini de gözaltına alarak işkencede size karşı bir şantaj unsuru olarak kullanmak.

Üçüncüsü; “Örgüt üyelerini yakalamak” adına eve kiralık katillerini doldurarak evde “karakol” kurup ev halkını psikolojik ve fiziki baskı altına almak… Evinize gelen arkadaşlarınızın ve yakınlarınızın gözaltına alınması da böylece kendiliğinden doğar.

Dördüncüsü; Evinizi herkesin görebileceği biçimde onlarca polis ve gösterişli bir biçimde kuşatarak, sizi mahalleden tecrit ettirmeye çalışır. Sizi “zararlı”, “çok büyük bir terörist” olarak lanse ederek hakkınızda söylentiler yayarak insanlarla dostluklarınızı engellemeye çalışır.

Beşincisi; Ev halkını ve yakınlarınızı devrimci mücadeleden uzak tutmak için baskı yapmak, zarar vermektir amaçları. Evde bulunan eşyalara zarar vererek, çalarak maddi olarka da zarar verme yoluna giderler.

Bu konuda *Haklar ve Özgürlükler Platformu Sözcüsü Oya GÖKBAYRAK*’ın yaşadıkları bunlardan sadece biridir. Oya Gökbayrak’ın Armutlu’daki evini basan polisler, yaptıkları arama sonucu evde uyuşturucu bulduklarını iddia etmişlerdir. Bulduklarını söyledikleri yer, Gökbayrak’ın kullandığı tekerlekli sandalyedir. Bunun üzerine tutuklanan Gökbayrak, çıkarıldığı ilk mahkemede tahliye edilmiş ve polisin oyunu teşhir edilip, boşa çıkartılmıştır.

İşte böylesine amaçlar taşıyan aramaya karşı da alınacak tutumlar olmalıdır. Onlar size her türlü yönden zarar vermeye çalışırken, evinizin kapısını camını, çerçevesini kırarak, evinize girerken aramayı kabul edemezsiniz. Zira bu arama olmaktan çıkmış bir saldırı, pasifize etme, zarar verme amacına dönüşmüştür. Arama sırasında çalınanlar ve evdeki eşyalara verilen zararlar nedeniyle suç duyurusunda bulunabilir, tazminat davası açabilirsiniz. Ancak esas olan evde yaşayanların böylesi bir aramayı bir tür haneye tecavüz olarak görüp konu-komşularıyla birlikte karşı koymalarıdır.

Gözaltı sonrası getirildiğiniz karakol ya da şubede gözaltına alınmayla ilgili ifade alınmaya çalışılır.

Yine yasalarına göre; gözaltına alınma nedeniniz size bildirilmek durumundadır. Avukat bulundurma, avukatla görüşme hakkınızın olduğu belirtilmelidir. Gerçi siyasi amaçlı gözaltılarda yasaların bir kısmı geçerli değildir.

## GÖZALTINDA İFADE ALMAK

Ancak yasalarına kısmi de olsa insanların haklarını içeren maddeler koymuşlar ve insanların haklarının olabileceğini de kabul etmişlerdir (!) Tabi pratikte bunların hiçbirine uyulmaz.

Gözaltında polis ifade almak isteyecektir ve her zamanda karşısında yapılacak tek şey vardır; ifade vermemek, ifade tutanağını imzalamamak ve sizi suçlayacak hiçbir belgeye imza atmamaktır.

Siz, ifade vermemek için direnirken, polis de tüm işkence yöntemlerini kullanarak ifade almaya, ifade tutanağını imzalatmaya çalışır. Sizin ifade vermemeniz karşısında ise, kendince uydurarak bir ifade tutanağı hazırlayabilir.

Polis işkenceli ifade almayı başaramadığında bu kez pazarlık yaparak “ikna” yöntemleri kullanarak tehditler savurarak, ifade yerine geçecek bilgiler almaya çalışır.

Polisini ifade alma çaba ve ısrarı altında iki neden vardır:

Birincisi; Hakkınızda sizi suçlayacak ifadeler alarak, bunu ifade tutanağına geçirterek sizi, yakınlarınızı, yoldaşlarınızı suçlar hale getirmek. Yine sizi tutuklatarak yıllarca hapishanelerde yatırmak.

İkincisi; İfade alarak, işkencehanelerde “ifade vermeme”, “susma hakkı”nı kullanma geleneğini delmek. “… burada herkes konuşur, ifade verir” anlayışını egemen kılmak.

Polis, kendisine karşı alınacak doğru tutumaları zaafa uğratarak direnmenin halka yayılmasını engellemeye çalışır. O yanıyla, ifade almaya siyasi bakmaktadırlar.

İfade vermemek, işkenceleri protesto etmek ve açlık grevi yapmak direnme tavrının en somut ifadeleridir. İfade vermek işkencecilerin “suç”lamalarını kabul etmek, onlara bilgi vermek, operasyonlara neden olmak, halka ve mücadeleye zarar vermek, işkenceciler karşısında yenilmektir. Bu her şeyden önce bir onur, ahlak ve namus sorunudur.

Bu yüzden ifade vermemek aynı zamanda halkın değerlerine bağlı olmanında bir göstergesidir.

İfade vermemek, hiçbir suçlayıcı belgeyi imzalamamak artık geleneksel bir tavır olmuştur. Bugün, direnme tavrını daha ileri götürme ve direnişi halk kitlelerine yaymak sorunu vardır. Bazı durumlarda hukuki kaygılarla ifade vermemeyi “örgüt tavrı” sayan polislerin baskısı altında kalıp “suç”layıcı olmayan ifadeler de verilebilmektedir.

“Durumumua göre ifade verirsem çıkarım”, “ifade verirsem işkence görmem” gibi anlayışlarda zaman zaman ortaya çıkabilmektedir.

Aslında bunların tümünün altında kendini koruyan ürkek bir anlayış yatmaktadır. İfade veren ama ifadesinde hiçbir şey kabul etmeyen bir yaklaşım elbette bir bütün olarak olumsuz değildir. Ancak verdiğiniz ifade eğer kendinizi ve başkalarını suçlayacak tarzda değilse zaten işkenceci bu ifadeyi kabul etmeyecek, kendi istediği tarzda ifade imzalatana kadar zorlamaya devam edecektir. Bu durumda sorun, polisin tavrını bilerek daha baştan ifade vermemektir.

Ayrıca gözaltındayken avukat talebinde bulunmalısınız. Ancak avukat talebi polisçe yerine geririlmez. Dışarıdan avukatların görüşme talepleri ise her zaman olumlu sonuçlanmaz.

### Tutanaklar: İfade, Teşhis ve Yer Göstermeler

Polis işkence merkezinde bir yandan ifade almaya çalışırken, diğer yandan da teşhisli tutanaklara sizi “suç”lamaya, bunlara çeşitli isimleri altında “belgeleme”ye çalışır.

İfade tutanağı adı altında, sizi suçlamayı hedefleyen ifadeler almaya çalışır. Bunların yeterli olmadığı koşullarda ise, kendi hazırlıklarını koyarlar.

Teşhis tutanağı ile sizleri, baskı yaptıkları tutanakların teşhis ettirerek tutuklatmanın yollarını ararlar.

Yer gösterme tutanağı ile eylemler yaptığınız iddiasıyla, sizi çeşitli eylemlerden sorumlu tutarak, suçlamaya çalışırlar. Tüm bu tutanaklar sizin bilginiz dışında hazırlanır. Hepsi de aleyhinize olacak şekilde hazırlanmıştır. Sizle ilgili herhangi bir tanık varsa o tanığı sizi teşhis etmesi, polisçe baskı yapılarak sağlanır.

Sonuçta tüm bu tutanaklar düzenlenir, teşhisler yapılırken aleyhinize olacak hiçbir şeyi kabullenmemeli ve bu belgeleri imzalamamalıyız. Ayrıca yer göstermeye gitmemeli, olay anlatımında bulunmamalıyız.

Polis, teknolojiyi de kullanarak sözlü anlatımları, teyp, videoya kaydetmektedir. Kaydettikleri bu görüntüler ve bantlar hem mahkemelerde kullanılmakta, hem de çeşitli operasyonlarda işkencede direnen insanlara karşı bir koz olarak kullanılmaktadır.

Polis, halk içerisinde güvensizlik yaratmak, halkın devrimcilere olan güvenini sarsmak için imzalattığı tüm belgeleri ve görüntüleri ve konuşmaları sıkça kullanmaktadır. Olayın bu yanını da düşünerek tutanak ve tüm kayıtları reddetmek yapılması gerekendir.

## GÖZALTI SÜRESİ

Gözaltı süresi, gözaltına alınan kişinin hakim karşısına çıkarılana kadar geçen süredir. Bu süre yasayla belirtilmiştir.

Polis bu süre içerisinde yeni delil bulamazsa 24 saat içerisinde ya serbest bırakmak ya da hakim karşısına çıkarmak durumundadır.

Ancak, iddia suça üç ya da daha fazla kişinin katılımı söz konusu ise, polisin başvurusu Cumhuriyet Savcısının izniyle gözaltı süresi 4 güne kadar uzatılabilir.

Bu 4 günlük sürenin başlangıcı ilk gözaltına alınış tarihidir.

Bu süre içinde soruşturma tamamlanamadığı bahanesiyle, savcının talebi ve hakimin kararıyla 8 güne kadar uzatılabilir. Gözaltı süresi ülkemizde polis, savcı, hakim işbirliğinin en somut olarak görüldüğü uygulamalardan biridir.

Yıllardır gözaltı süresinin uzunluğu kısalığı tartışması yapılmaktadır. Ancak tüm tartışmalara, devletin bu konudaki zorlamalarına karşılık sürenin uzun tutulmasının nedenleri de vardır.

Sürenin uzun tutulmasının nedeni açıktır ki, gözaltına alınan insanların örgütsel bağlantıların açığa çıkarma, işkence yapmak, operasyonlar yapmak ve çok sayıda insanı gözaltına almaktır. Polis bunun için gözaltı süresini her zaman çeşitli yöntemlerle uzun tutmaya çalışır.

Hatta sizi, gözaltına aldığı tarihi kayıtlara geçirmez. İki-üç gün sonrasının tarihini atarak zamanı da kendi açısından kullanmaya çalışır. Gözaltı süreleri döneme göre değişir. Örneğin, faşist cunta koşullarında 12 Eylül’de 3 aydır. Belki bugün üç ay değil ama, polis gözaltına aldığı insanın süresini istediği gibi uzatabilmektedir. Hatta değişik illerin işkence merkezlerine girdi-çıktı yapılarak bu süre uzun tutulabilmektedir.

Yıllardır tartışılıyor olması, işkenceler, ölümler, sakat kalmaların kamuoyuna yansıması işkencenin teşhiri ve işkenceye karşı mücadele sonucu, polisin tüm engellemelerine karşın gözaltı süreleri indirilebilmiştir.

Ülkemizin polis devleti olması ve polise tanınan olağanüstü yetkilerle polis gözaltı süresine kendi açısından süreler vermesine karşın, savcılar ve hakimler bu konuda polisi tamamlamaktadır.

Yine de, gözaltı süresinin azaltılması, gözaltında avukatla görüşülebilmesi, işkencenin ortadan kaldırılması da dahil olmak üzere, birçok demokratik talep ve hak için mücadele edilmesi gerekmektedir.

Varolan tüm olanaklardan yararlanmak ve bunun mücadelesinin hizmetine sunmak elbette doğru olandır. Ancak burada esas olan gözaltı süresinin uzunluğu veya kısalığından çok gözaltında direnebilmektir.

Kaldı ki, bugün birçok kimse gözaltına alınır ama uzun bir süre kayıtlara da geçirilmez. Zira gözaltında kayıpların yüzlerle ifade edildiği bir ülkedir Türkiye…**GÖZALTI VE İŞKENCE**

Ülkemizde binlerce kişi polis ve jandarmanın fiziki ve psikolojik işkencesiyle karşılaşmıştır. Adli ve siyasi nedenlerle gözaltında işkenceye maruz kalma bir yana bırakılırsa dahi sıradan nedenlerle **karakola** düşen birçok insan **işkenceyle** karşılaşmıştır. Zira ülkemizde işkencenin sistemli uygulanan bir **devlet politikası** olduğunu herkes bilmektedir.

Herhangi bir köyün veya kasabanın küçük karakolunda, emniyet müdürlüklerinden, şubelerine kadar işkence yaygın olarak yapılmaktadır. 

Gözaltına alınma sırasında küfür, hakaret, tehdit ile başlayan psikolojik işkence giderek en hafifinden kaba dayak, askı, elektrik, haya burma, tecavüz ve cinsel taciz, tazyikli su, buza yatırma vb… ile sürer gider.

Çoğu kez duymuş ve tv’den de izlemişsinizdir. Karakola herhangi bir şey sormak için giden **sıradan vatandaş** bile işkence görebilmiştir.

Ya da sokak ortasında bir polisle tartıştı diye hastanelik edilen vatandaşın öyküsünü duymayan yok gibidir. Bunlar gibi onlarca örnek sayılabilir.

Adli ya da siyasi nedenlerle gözaltına alınanlar içinse işkence görmek **genel bir kural** haline gelmiştir.

Adli nedenlerle gözaltına alınanlar için herhangi bir suçu kabul ettirmek için, işkence gibi temel bir yöntem olmakla birlikte, bunun yanında çoğu adli olaylarda polisler rüşvetle iş yaparlar. Kaldı ki, hırsızlık, dolandırıcılık, çek-senet işlerinin organizatörleri doğrudan karakollardadır.

**Bir bütün olarak işkence devlet politikası olarak halkı sindirmeyi esas alır.** Bu politikanın öncelikle hedeflerinin başında halkın öncüleri olan devrimciler gelir.

İşkence merkezlerine siyasal nedenlerle getirilen her insan işkence görür. **Devlet devrimci-demokrat düşünceler taşıyan her insana karşı işkenceyi bir silah olarak kullanır.**

Kişiyi düşüncelerinden, eylemlerinden vazgeçirmek, inançlarına ve yoldaşlarına ihanete zorlamak, kendine güvenini sarsarak, düzenin asalak bir savunucusu durumuna getirmek amaçlanır.

İşkencenin bir de topluma yönelen yüzü vardır. Halkın düzen aleyhtarı tavır ve eylemleri yok edilmek, pasifize etmek amaçlanır. Bugüne kadar işkence sonucu yüzlerce insan katledildi, yüzlercesi sakat kaldı, yüzlercesi ise işkencenin psikolojik etkilerini yaşıyor. İşkence öylesine sistematik ve yaygın hale getirildi ki 9 yaşındaki kız çocukları bile işkencenin hedefi olabilmiştir. Kürdistan’ın köylerinde köylüler toplu işkencelerden geçirilmektedir.

Gelinen noktada işkence, şehirlerden kasabalara, köylere kadar yayılmış ve tüm halk işkencenin hedefi durumuna getirilmiştir. Bu ülkede işkencenin olmadığını söyleyecek tek bir devletin resmi ve sivil yetkilisi kalmamıştır. İşte işkence böylesine alenileşmiş ve yaygınlaşmıştır.

## GÖZALTINDA İŞKENCE VE TAVIR

Gözaltında işkenceyle karşılaşıldığında, ifade vermemek, boyun eğmemek gerekir. Çünkü işkence ile polis sonuç almak, sizi ve başka insanları suçlayacak ifadeler almaya çalışacaktır.

Sadece bununla da kalmayacak, polise verilen her bilgi, polisin suçlamalarının kabulü, yaşanacak yenilgi sonucu, uzun yıllar ezikliği taşınacak olan bir vicdan ve onur tahribatı yaratacaktır.

**Tüm bu nedenlerle işkence karşısında direnmek esastır.**

Kişi direnmek ve işkencecileri inlerinde yenmeyi aklına koyduktan sonra; işkence yöntemleri, uzunluğu ve kısalığı, polisin kişi hakkında bilgisi olup olmadığı belirleyici olmayacaktır.

Bugün işkence halkın her kesimine yönelmişti. Bu, bir yanıyla da mücadelenin kitleselleşmesi ve düzenin halkı dşman görmesi ve karşısına almasıdır.

Yine kadınların mücadelesi ve her alanda ciddi görevler alması mücadeleye daha çok katılımı sonucu, kadınları hedefleyen özel işkence yöntemleri geliştirilmiştir.

Tecavüz, cinsel taciz, aşağılamak işkencecilerin kadınlara karşı kullandığı yöntemler arasındadır. Bu tür yöntemler giderek kadın-erkek ayrımı yapılmadan erkeklere karşıda kullanılmaktadır.

İşkenceci polis insan iradesinden daha güçlü yöntemler bulamaz. Halkına ve değerlerine bağlı, bu çirkef düzenin değişmesi için mücadele eden her insan öncelikle işkencede direnme hakkını kullanmalıdır.

**“İNSANLIK ONURU İŞKENCEYİ YENECEK!”** sloganı işkencede insan onurunu ayakta tutmayı ifade eden ve bu irade çatışmasını gösteren en güzel slogandır.

Yine işkencede işkencecilerin hiçbir yaptırımına uymamak doğru olanıdır. İşkenceciler fiziki işkencenin yanı sıra, devrimci önderleri, şehitlerimizi, yarattığımız değerleri karalamak için olmadık yalanlara başvururlar.

Hatta saatler boyu bıkmadan usanmadan aynı yalanı tekrar edip dururlar. Ve yıllardır bu yalanla insanları etkilemeye çalışıyorlar. Ağzı leş gibi alkol kokan, uyuşturucu ve hapla yaşayan, bunalımlı, ırz düşmanları sizlere onur, ahlak, namus üzerine saatlerce söylev çekerler.

Gözaltına aldıkları her insana işkence yapan, aşağılayan, cinsel tacizde bulunan, tecavüz eden, parasını, eşyalarını çalan bu dünyanın en şerefsiz mesleğini yapan psikopatların söyledikleri doğru olması için hiçbir neden yoktur. Onların söyleyeceklerini dinlemek, hele hele zayıflık göstererek “etkilenmek” onları dinlemek, soru sormak büyük bir yanılgıya götürür insanı.

*Alkolikler, kiralık katiller, tecavüzcüler bize onur ve ahlak üzerine dersler veremezler. Hele onurları, değerleri ve gelecek güzel günler için yaşamlarını ortaya koyarak şehit düşmüş yüzlerce insanın kanı, idealleri için on yıllarca tutsaklık yaşamış, işkence görmüş binlerce insan ortadayken böylesine görkemli bir aileye ve onun değerlerine hiç kimse dil uzatamaz.*

Ancak, bu alkolik ve sadist takımı bıkmadan, usanmadan yalanlar türetmeye devam eder. Özellikle insanların zayıf anlarında, geri, bireyci yanlarına hitap ederek “etkilemeye”, kafasına **“kuşku tohumu”** ekmeye çalışır. Fiziki işkence, işkencenin nasıl bir türüyse, yalanlar ve bir papazın “ikna çabaları”, yalanları da psikolojik işkencedir.

## İŞKENCE VE SUSMA HAKKI

Gözaltına alınmanız genel bir operasyon sonucu olabileceği gibi, düşüncelerinizden ve devrimci faaliyetlerinizden dolayı da olabilir. Ya da anti-faşist bir eylemde gözaltına alınmış olabilirsiniz. Zira işkencecilerin iddia ettiği gibi sorgu; “çay-kahve içilerek” yapılmıyor. **Gözaltına alındığınızda psikolojik ve fiziki işkenceyle karşılaşırsınız.**

Oysa polislerin hepsi aynıdır. Size işkence odasında işkencenin her türlüsünü yapan bir işkenceci “dinlendirme” anında gelerek az önce işkence yapan sanki kendisi değilmiş gibi, işkence yapanlara küfür eder ve “iyi polis”, “papaz” rolünü oynamaya başlar.

**Polis ve jandarmanın belki de en çok korktuğu şey susma hakkının kullanılması ve ifade verilmemesidir.** Oysa kendi yasalarında bile susma hakkı bir hak olarak görülebilmiştir. Ancak işkence karşısında bu doğal hakka karşın yine de devlet işkence yapmayı sürdürmektedir.

Polis susma hakkının kullanılmasını engellemek için fiziki ve psikolojik işkenceye başvurur. Fiziki işkencenin yetmediği yerde “örgüt tavrı alıyorsun” diyerek o insanı “örgüt üyesi” baskılanmasına sokarak sonuç almaya çalışır.

İfade vermeyen açlık grevi yapan, insanların karşısına hep “örgüt üyesi olduğun açığa çıktı” deyip o insanların tutuklanacaklarını anlatmaya çalışır. Susma hakkını kullanmak, ifadenizi savcılıkta vermek, işkencecileri protesto etmek, açlık grevi yapmak her şeyden önce meşru bir haktır. Onun için ne kimseye örgüt muamelesi yapacaktır ne de salt bu nedenle tutuklanabilir.

*Öncelikle bir insan olarak işkence ve baskı altında olmayı kabullenmemelisiniz. Onur kırıcı tavır ve sözlere, insanı aşağılayan uygulamalara, zalimce davranışlara boyun eğmek insanın doğasına aykırıdır.*

Öncelikle gözbağı takmayı reddetmelisiniz, buna rağmen zorla takacaklardır. Bu durumda fırsat bulduğunuzda hemen çıkarmalısınız. Eğer elleriniz kelepçeli değilse size saldıranlara karşı siz de fiilen karşılık vermelisiniz. Doğal ve olması gereken budur. Düşünün size vuruyorlar, işkence yapıyorlar ve siz hiçbir şey yapmadan duruyorsunuz. Oysa olması gereken fırsatını bulduğunuzda size acı çektirenlere karşı gereken karşılığı vermektir.

## GÖZALTINDA HALKA İHANET ETTİRME, AJANLAŞTIRMA FAALİYETLERİ

Karakola ve şubeye götürülenler polisin ajanlaştırma saldırılarına maruz kalırlar.

Zira polis gözaltına aldığı herkese, hatta sokakta alıp kaçırdığı insanlara ajanlık, muhbirlik teklif eder. Bunun içinde önce çeşitli vaatlerde bulunur. Kabul ettirmediğinde ise, tehditlere başlar. Bir yandan insanların zayıf yanlarını bulup oralara hitap etmeye çalışır. **Vaatleri** arasına şubeden serbest bırakma olabileceği gibi kadın, para, iş olanağı sağlama, ev, araba gibi olanaklarda sunmaktadır.

**Ajanlaştırma** polisin sıkça başvurduğu yöntemlerdendir. Böylesi bir durumla karşılaştığında tereddüt etmeden reddetmek, kesin tavır almak ve hatta size bunu önerenlere fiili tavır almak önemlidir. Bazı durumlarda polis bu ısrarından vazgeçmeyebilir. Daha çok da bunu zayıf gördüğü insanları tehdit ederek sonuç almak ister. Ailesine, eşine, çocuklarına karşı bağlılığı olan bir kimsenin bu bağlılığını bir tehdit unsuru haline dönüştürerek ailesine zarar vereceğini söyler.

Bilinmelidir ki polisin ajanlaştırma konusunda hiçbir dayanağı yoktur. Ajanlığı kabul ettirmek için özel bir yöntem geliştirmez, çünkü böyle bir yöntemleri yoktur.

Ajanlığı teklif ettiğinde reddedecek olan sizsiniz. Size rağmen bunu kabul ettirmesi, ajanlık yaptırılması düşünelim. Dünyanın en aşağılık ve en alçakça işi olan ajanlık, muhbirlik halkımızın gelenekleriyle mahkum edilmiştir.

Karakolda veya şubede ajanlık teklifi karşısında tereddütlü davranmanız, bu işin çözümünü dışarıya bırakmanız polise cesaret verecektir. Bunu söylediğinizde polis sizi bırakmayacaktır.

Karakolda ya da şubede ajanlık teklifi karşısında tereddütlü davranmanız, bu işin çözümünü dışarıya bırakmanız polise cesaret verecektir. **“Burada kabul eder, dışarıda yapmam”** anlayışı bir kurtuluş değildir. Bunu söylediğinizde polis sizi bırakmayacaktır.

Size telefon ve bağlantı numaraları, ne yapacağınız, randevular ve hatta size yaranmak için bir miktar para vererek orada sizi bağlamaya çalışır.

Polisin böyle bir durumu, zayıflığı değerlendirmeyeceği düşünülmez. Zira orada ajanlaştırmaya evet diyen her kimseyi hemen o psikolojinin içine sokmakta ve ajan ağına dahil etmektedir.

Dışarda ise o kimseyi rahat bırakmamakta ve istediğini yaptırmaya çalışmaktadır. O nedenle öylesi bir yolun çözüm olmadığı, olmayacağı görülmelidir. Zayıf davranıp şubede “evet” demek kesinlikle kurtuluş değildir. Yine de tüm olumsuzluklara rağmen, şubede “evet” deyip çıkarsa, çıktığında ilk yapılacak iş bu ajan faaliyetini boşa çıkartmak, kamuoyuna açıklamak ve suç duyurusunda bulunmaktır.

Diyelim ki, polis sizin devrimciler ve halk için, ajan faaliyeti yürütmenizi söyledi. Neyi nasıl yapacağınızı anlattı, hatta aramanız için telefon veya görüşmek için randevu verdi. Bu durumda, içerde kabul etmiş olsanız dahi, dışarıya çıktığınızda konuyla ilgili demokratik kurumlara gidip, yaşadıklarınızı aktarmak gerekmektedir.

*Bu konuda yaşanmış deneylerden çıkan sonuç şudur:*

Polis, ajanlaştırdığı her kişiyi her türden pis ve alçakça işe sokmaktan kaçınmamıştır. Uyuşturucu, katliam, cinayet, tecavüz, gasp, çek-senet işleri, adam kaçırma vb… işlerinin hepsini yaptırmıştır. Kısacası o kişiyi bataklığını içinde sokmuş çıkmayacak hale getirmiştir. Artık o unsur polisin bir piyonudur. Bu noktadan sonra kişinin önünde iki yol vardır;

*Birincisi; ya halkın adaletine sığınacak, tüm suçlarını açıklayacaktır. İkincisi; piyon olmaya devam edecektir. Ama bir gün halkın adaleti yakasına yapışacaktır. Ya da bir batakhanede bir başka kontra tarafından öldürülecektir.*

## GÖZALTINDA SAĞLIK PROBLEMLERİ

Gözaltında herhangi bir sağlık problemi yaşadığınızda doktor istemelisiniz. Eğer ilaç kullanmanızı gerektirecek bir durumunuz varsa, bunları talep etmelisiniz.

Gözaltındayken aileniz ve **avukatınızla** haberleşme, görüşme, tuvalete çıkarılma, su ve şeker talebinde bulunma haklarınız vardır.

Siz bunlar için zorlayıcı olmalısınız. Ancak polis bu ihtiyaçlarınız karşısında her zaman bir yasak duvarı çıkarır. Öyle ki, tuvaleti için bile görevli polisin keyfini beklemeniz gerekmektedir. Ya da işkence olsun diye tuvalete bile çıkarılmayabilirsiniz.

## Gözaltı Süresinin Sona Ermesi ve Adli Tabiblik

Polis sizin hakkınızda yeterli delil bulamazsa 24 saat içinde sizi bırakmak zorundadır. Ancak gözaltı süreniz uzatıldıysa 4 gün beklemeniz gerekmektedir.

İşkenceli sorgular bittikten sonra, doktor kontrolünden geçirilmek için Adli Tabibliğe çıkarılmalısınız.

Polis, sizi Adli Tabibliğe getirerek doktor karşısına çıkarır. Bunun amacı formalitede olsa doktora sizi kontrol ettirerek işkence görmediğinizi belgelemektir.

Uygulamada polis daha çok bunun için çabalar. O nedenle doktorları etkilemeye ve işbirlikçi doktorlar bulmaya, rapor verdirmeye çalışır. İşkencenin belgelenmesi için rapor almak elbette gereklidir. Gördüğümüz işkenceleri anlatmak, raporlarla belgelemek önemli olacaktır. O nedenle doktorun yaklaşımı, polislerin engelleme çabaları kısaca her türden olumsuzluk sizi rapor alma çabasından alıkoymaktadır.

Vücudumuzdaki en küçük bir izi dahi orada kayıtlara geçirmek, işkenceyi belgelemek gereklidir.

Hem alacağımız raporu mahkemeye sunacak hem de işkenceciler için suç duyurusunda bulunacağımız bir belgedir o rapor. Ayrıca işkencecinin belgelenmesi ve kamuoyuna duyurulması yanında tarihinde bir tanıklıktır bu belge.

Adli Tabibliğe çıkarılmanızın ardından, sıra savcılık ve hakimlik aşamasına gelir.